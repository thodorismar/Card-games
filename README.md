# Card-games
#this is the description given to me by my teacher (it's in greek).

Βήμα 1.
Στο πρώτο βήμα θα δημιουργήσετε δύο κλάσεις που είναι κοινές και στα δύο παιχνίδια. Την κλάση Card για ένα
φύλλο της τράπουλας και την κλάση CardStack για μία στοίβα από χαρτιά.
Η κλάση Card έχει δύο πεδία, το χρώμα (suit) του χαρτιού και το rank (νούμερο/φιγούρα) του χαρτιού. Το πρώτο θα
είναι String με τιμές “S” (Spade: Μπαστούνι), “H” (Heart: Κούπα), “D” (Diamond: Καρρό) και “C” (Club: Σπαθί). Το
δεύτερο θα είναι ένας ακέραιος, όπου τα νούμερα τα κρατάτε όπως είναι, ενώ Βαλές (Jack), Ντάμα (Queen), Ρήγας
(King) και Άσσος αντιστοιχούν στα νούμερα 11, 12, 13, και 14.
Η κλάση θα έχει ένα constructor που θα αρχικοποιεί τα δύο πεδία και τις μεθόδους toString και equals. Η toString
θα επιστρέφει την «κανονική» αναπαράσταση του χαρτιού. Έτσι, π.χ., το χαρτί Άσσος Μπαστούνι, θα
αναπαρίσταται με το String “AS” και όχι ως 14S όπως αποθηκεύεται. H equals θα ελέγχει μόνο αν το rank είναι ίδιο.
Για παράδειγμα ο βαλές καρό και ο βαλές μπαστούνι θα είναι ίδια. Επιπλέον μέθοδοι θα προστεθούν στα επόμενα
βήματα.
H κλάση CardStack θα υλοποιεί μια στοίβα με χαρτιά η οποία αποτελείται από μία η περισσότερες τράπουλες. Η
κλάση θα έχει ένα πεδίο πίνακα (όχι ArrayList) με χαρτιά (Card). Χρειάζεται επίσης να ξέρει σε ποια θέση είναι η
κορυφή της στοίβας, τον τρέχοντα αριθμό χαρτιών, και τον συνολικό αριθμό χαρτιών. Η υλοποίηση είναι πολύ
παρόμοια με την υλοποίηση της δομής Stack με πίνακα που κάναμε στην τάξη, και μπορείτε να την
χρησιμοποιήσετε ως οδηγό.
Η κλάση θα έχει τις εξής μεθόδους:
• Ένα constructor χωρίς ορίσματα ο οποίος δημιουργεί μια στοίβα με μία τράπουλα. Ο constructor θα
δημιουργήσει και τα 52 χαρτιά της τράπουλας και θα τα προσθέσει στην στοίβα. Συνίσταται να
δημιουργήσετε βοηθητικές μεθόδους που δημιουργούν τα χαρτιά μιας τράπουλας και ίσως και τα χαρτιά
ενός χρώματος (suit).
• Ένα constructor με όρισμα τον αριθμό από τράπουλες που θα έχει η στοίβα ο οποίος δημιουργεί πάλι την
στοίβα με αυτό τον αριθμό από τράπουλες και τα αντίστοιχα χαρτιά.
• Τη μέθοδο shuffle η οποία ανακατεύει τα χαρτιά της στοίβας. Για να ανακατέψετε τα χαρτιά, μπορείτε να
επιλέξετε τυχαία ένα χαρτί για την πρώτη θέση, μετά από τα υπόλοιπα ένα χαρτί για την δεύτερη θέση, κλπ.
• Την μέθοδο draw η οποία «αφαιρεί» και επιστρέφει το πρώτο χαρτί από την κορυφή της στοίβας.
• Την μέθοδο isEmpty που επιστρέφει μια Boolean τιμή αν έχει αδειάσει η στοίβα.
• Την μέθοδο isHalfEmpty που επιστρέφει μια Boolean τιμή αν η στοίβα έχει λιγότερα από τα μισά χαρτιά
που είχε αρχικά.
• Την μέθοδο toString που επιστρέφει ένα String με τα χαρτιά που έχει η στοίβα σε μια γραμμή.
Δημιουργείστε μια main στην κλάση CardStack για να τεστάρετε τη μέθοδο σας. Η main θα κάνει τα εξής.
• Δημιουργεί μια στοίβα με μία τράπουλα και την εκτυπώνει. Καλεί την draw δύο φορές και εκτυπώνει τα
χαρτιά που τραβήχτηκαν. Εκτυπώνει ξανά την στοίβα.
• Δημιουργεί μια νέα στοίβα με δύο τράπουλες και την εκτυπώνει. Ανακατεύει την στοίβα και την εκτυπώνει
ξανά.
• Τραβάει συνέχεια δύο φύλλα από την στοίβα μέχρι να τραβήξει δύο φύλλα που είναι ίδια, ή να γίνει η
στοίβα μισοάδεια. Εκτυπώνει κάθε φορά τα φύλλα που τράβηξε. Όταν τελειώσει η επανάληψη εκτυπώνει
την στοίβα.
Βήμα 2.
Στο βήμα αυτό θα υλοποιήσετε το παιχνίδι Between. Μπορείτε να διαβάσετε τους κανόνες του Between εδώ. Στην
εκδοχή που θα υλοποιήσετε υπάρχει ένας παίχτης και ένας dealer. Και οι δύο έχουν ξεκινάνε με κάποιο ποσό. Ο
dealer τραβάει χαρτιά από μια στοίβα με 6 τράπουλες, ανακατεμένη τυχαία. Αν η στοίβα έχει πέσει στο μισό της
μέγεθος, τότε δημιουργεί μια καινούρια στοίβα με 6 τράπουλες. Σε κάθε γύρο ο παίχτης βάζει ένα ευρώ (το
ελάχιστο ποντάρισμα) για να μπει στο παιχνίδι. Ο dealer τραβάει δύο χαρτιά. Αν τα χαρτιά είναι ίδια, ή συνεχόμενα
τότε ο παίχτης χάνει το ένα ευρώ (default loss). Αλλιώς, ζητάμε από τον παίχτη να ποντάρει. Δεν μπορεί να
ποντάρει περισσότερα από τα χρήματα που έχει, ή τα χρήματα που έχει ο dealer (το pot). O dealer τραβάει ένα
ακόμη χαρτί. Αν το χαρτί είναι ανάμεσα στα δύο αρχικά χαρτιά τότε ο παίχτης κερδίζει το ποσό που πόνταρε,
αλλιώς χάνει και προστίθεται στο pot. Αν το χαρτί του παίχτη είναι ίδιο με κάποιο από τα δύο χαρτιά στο τραπέζι
τότε χάνει. Το μικρότερο χαρτί είναι το 2 και το μεγαλύτερο ο Άσσος.
Για την υλοποίηση θα πρέπει να τροποποιήσετε ή να δημιουργήσετε τις εξής κλάσεις:
Κλάση Card: Στην κλάση Card θα πρέπει να προσθέσετε τις εξής μεθόδους
• Τη μέθοδο consecutive η οποία παίρνει ως όρισμα ένα άλλο χαρτί και επιστρέφει μια Boolean τιμή αν το
χαρτί-όρισμα και το χαρτί που καλεί τη μέθοδο είναι συνεχόμενα ή όχι.
• Tη μέθοδο greaterThan η οποία παίρνει ως όρισμα ένα άλλο χαρτί και επιστρέφει μια Boolean τιμή αν το
χαρτί που καλεί τη μέθοδο είναι μεγαλύτερο από το χαρτί-όρισμα (μπορείτε εναλλακτικά να υλοποιήσετε
και την lessThan).
• Τη μέθοδο between η οποία παίρνει σαν όρισμα ένα πίνακα με δύο χαρτιά και ελέγχει αν το χαρτί είναι
μεταξύ του πρώτου και του δεύτερου (αυστηρά μεγαλύτερο από το πρώτο, και αυστηρά μικρότερο από το
δεύτερο).
Κλάση BetweenTable: Η κλάση αυτή χειρίζεται το τραπέζι για ένα γύρο του παιχνιδιού. Έχει πεδία μια στοίβα με
χαρτιά, ένα πίνακα με δύο χαρτιά που κρατάει τα χαρτιά που θα πέσουν στο τραπέζι, και ένα χαρτί που κρατάει το
χαρτί που τραβάει ο παίχτης. Έχει επίσης τις εξής μεθόδους:
• Τον constructor ο οποίος παίρνει σαν όρισμα τη στοίβα με τα χαρτιά.
• Τη μέθοδο drawTableCards που τραβάει δύο χαρτιά από την στοίβα και τα αποθηκεύει στον πίνακα. Η
μέθοδος θα πρέπει να τα αποθηκεύσει ώστε το μικρότερο χαρτί να αποθηκευτεί στην πρώτη θέση, και το
μεγαλύτερο στην δεύτερη. Η μέθοδος επίσης εκτυπώνει τα δύο χαρτιά.
• Τη μέθοδο defaultPlayerLoss που επιστρέφει μια Boolean τιμή αν τα χαρτιά στο τραπέζι είναι τέτοια ώστε
να έχουμε default loss του παίχτη.
• Τη μέθοδο drawPlayerCard η οποία τραβάει το χαρτί για τον παίχτη, το αποθηκεύει και το εκτυπώνει.
• Τη μέθοδο betweenCard που επιστρέφει μια Boolean τιμή αν το χαρτί του παίχτη είναι μεταξύ των δύο
χαρτιών του τραπεζιού.
Κλάση BetweenPlayer: Η κλάση αυτή υλοποιεί τον παίχτη. Έχει πεδίο τα χρήματα του παίχτη τα οποία
αρχικοποιούνται στον constructor. Έχει και τις εξής μεθόδους:
• Τη μέθοδο bid με την οποία ποντάρει ο παίχτης. Η μέθοδος παίρνει σαν όρισμα το ποσό που υπάρχει στο
pot. Εκτυπώνει το ποσό καθώς και τα διαθέσιμα χρήματα του παίχτη και του ζητάει να δώσει από την
είσοδο το ποσό που θέλει να ποντάρει. Το ποσό δεν μπορεί να είναι περισσότερο από το pot ή από τα
χρήματα του παίχτη. Η μέθοδος επιστρέφει το ποντάρισμα (bid) του παίχτη. Όλα τα ποσά θα τα θεωρήσετε
ακέραιους αριθμούς.
• Τη μέθοδο addMoney που παίρνει ένα ποσό και το προσθέτει στα χρήματα του παίχτη
• Τη μέθοδο substractMoney που παίρνει ένα ποσό και το αφαιρεί από τα χρήματα του παίχτη
• Τη μέθοδο isBroke που επιστρέφει μια Boolean τιμή αν ο παίχτης έχει ξεμείνει από χρήματα ή όχι.
Κλάση BetweenDealer: Η κλάση αυτή υλοποιεί τον dealer του παιχνιδιού. Έχει πεδία μια στοίβα με χαρτιά, και τα
χρήματα του dealer (το pot). Η κλάση έχει τις εξής μεθόδους.
• Τον constructor ο οποίος παίρνει σαν όρισμα τα χρήματα στο pot. Ο constructor επίσης δημιουργεί τη
στοίβα με 6 τράπουλες και την ανακατεύει. Συνίσταται να κάνετε μια βοηθητική μέθοδο που θα
δημιουργεί και θα ανακατεύει τη στοίβα γιατί θα σας χρειαστεί αργότερα.
• Την μέθοδο emptyPot η οποία επιστρέφει μια Boolean τιμή αν ο dealer έχει ξεμείνει από χρήματα.
• Τη μέθοδο play η οποία παίρνει σαν όρισμα ένα παίχτη (BetweenPlayer) και υλοποιεί ένα γύρο του
παιχνιδιού μεταξύ του dealer και του παίχτη. Η μέθοδος ελέγχει καταρχάς αν η στοίβα είναι μισοάδεια. Αν
ναι, την δημιουργεί και την ανακατεύει εκ νέου. Στη συνέχεια, δημιουργεί ένα αντικείμενο BetweenTable
και υλοποιεί το παιχνίδι. Δηλαδή, τραβάει τα χαρτιά του τραπεζιού, και αν ο παίχτης χάνει by default του
αφαιρεί ένα ευρώ και το προσθέτει στο pot. Αλλιώς ζητάει από τον παίχτη να ποντάρει, και τραβάει το
χαρτί. Ανάλογα με το ποιος κερδίζει ενημερώνει τα χρήματα του παίχτη και το pot και τυπώνει αντίστοιχα
μηνύματα.
Κλάση Between: Η κλάση αυτή έχει τη main που υλοποιεί το παιχνίδι. Ζητάει από το χρήστη να δώσει τα χρήματα
για τον dealer και τον παίχτη. Δημιουργεί τα αντικείμενα και τρέχει το παιχνίδι μέχρι είτε ο παίχτης είτε ο dealer να
μείνουν χωρίς χρήματα. Εκτυπώνει στο τέλος ένα μήνυμα ποιος κέρδισε.
Ένα παράδειγμα της εξόδου για την εκτέλεση του προγράμματος δίνεται στο τέλος της εκφώνησης.
Βήμα 3.
Στο βήμα αυτό θα υλοποιήσετε το παιχνίδι της Ξερής. Αν δεν ξέρετε τις οδηγίες μπορείτε να τις διαβάσετε εδώ (στα
Αγγλικά). To παιχνίδι παίζεται με μια τράπουλα. Αρχικά, ο κάθε παίχτης παίρνει από 6 χαρτιά, και πέφτουν 4 χαρτιά
στο τραπέζι σε μια στοίβα, όπου φαίνεται μόνο το χαρτί στην κορυφή της στοίβας (το τελευταίο). Οι παίχτες
παίζουν εναλλάξ. Ο κάθε παίχτης στην σειρά του μπορεί να μαζέψει τα χαρτιά της στοίβας αν έχει ένα χαρτί που
ταιριάζει στο νούμερο/φιγούρα με αυτό στην κορυφή της στοίβας, ή αν έχει βαλέ. Αν δεν μαζέψει τα χαρτιά ρίχνει
ένα χαρτί στην στοίβα. Αν υπάρχει μόνο ένα χαρτί στην στοίβα και το μαζέψει ο παίχτης, κάνει ξερή. Όταν
τελειώσουν τα χαρτιά στο χέρι, μοιράζονται εκ νέου 6 φύλλα σε κάθε παίχτη. Το παιχνίδι συνεχίζεται μέχρι να
τελειώσει η τράπουλα. Για να προσδιοριστεί ο νικητής, κοιτάμε τα φύλλα που έχουν μαζέψει οι παίχτες, και τα
βαθμολογούμε σύμφωνα με τις οδηγίες στον συνδεσμο.
Για την υλοποίηση θα πρέπει να τροποποιήσετε ή να δημιουργήσετε τις εξής κλάσεις:
Κλάση Card: Στην κλάση Card θα πρέπει να προσθέσετε Boolean μεθόδους που θα ελέγχουν για συγκεκριμένα
χαρτιά: isJack (βαλές), isHighCard (μεγαλύτερο ή ίσο του 10), isTwoClubs (2 σπαθί), isTenDiamond (10 καρό).
Κλάση CollectedCards: H κλάση αυτή κρατάει τα χαρτιά που μαζεύει από το τραπέζι ένας παίχτης. Έχει ένα πεδίο
που είναι ένα ArrayList με τα χαρτιά, τις εξής μεθόδους:
• Δύο constructors, έναν χωρίς ορίσματα που δημιουργεί μια άδεια λίστα και έναν με όρισμα τη λίστα με τα
χαρτιά.
• Τις Boolean μεθόδους isEmpty, isXeri, isXeriWithJacks η οποίες ελέγχουν αντίστοιχα αν η λίστα με τα
χαρτιά είναι κενή, αν τα χαρτιά που μαζεύτηκαν δημιουργούν ξερή, και αν δημιουργούν ξερή με βαλέδες.
• Accessor μέθοδο για τη λίστα.
Κλάση Pile: Η κλάση υλοποιεί την στοίβα χαρτιών που έχουν πέσει στο τραπέζι. Για την υλοποίηση σας θα
χρησιμοποιήσετε ένα ArrayList με χαρτιά, και θα κρατάτε και το χαρτί που βρίσκεται στην κορυφή της στοίβας
(topCard), δηλαδή το τελευταίο χαρτί που προσθέσατε. Όταν η στοίβα είναι άδεια, το topCard θα είναι null. Η
κλάση θα έχει τις εξής μεθόδους:
• Την μέθοδο fill η οποία παίρνει σαν όρισμα την τράπουλα (CardStack), και γεμίζει την στοίβα με τα 4 αρχικά
χαρτιά.
• Την μέθοδο drop, με την οποία ο παίχτης παίζει ένα χαρτί, το οποίο δίνεται σαν όρισμα. H μέθοδος
δημιουργεί και επιστρέφει ένα αντικείμενο CollectedCards, με τα χαρτιά που μάζεψε ο παίχτης παίζοντας
το χαρτί, σύμφωνα με τους κανόνες της Ξερής. Το αντικείμενο δεν θα περιέχει χαρτιά αν δεν μάζεψε χαρτιά
ο παίχτης. Η μέθοδος ενημερώνει και τα πεδία της στοίβας ανάλογα.
• Accessor μέθοδο για το πεδίο topCard
• Την μέθοδο printTopCard η οποία τυπώνει το χαρτί στην κορυφή της στοίβας, ή το String “-“ αν η στοίβα
είναι άδεια. Μπορείτε να προσθέσετε επιπλέον πληροφορία στην εκτύπωση αν θέλετε (δείτε το
παράδειγμα εξόδου).
• Την μέθοδο toString που επιστρέφει ένα String με όλα τα χαρτιά στη στοίβα, ή το String “-“ αν η στοίβα
είναι κενή. Μπορείτε να προσθέσετε επιπλέον πληροφορία στο String αν θέλετε.
Κλάση Hand: H κλάση υλοποιεί το χέρι ενός παίχτη. Έχει πεδίο ένα ArrayList με τα χαρτιά που κρατάει στο χέρι του
ο παίχτης, και τις εξής μεθόδους:
• Την μέθοδο addCard η οποία προσθέτει ένα χαρτί στο χέρι.
• Την μέθοδο print η οποία τυπώνει το χέρι. Τυπώστε το χέρι σε δύο γραμμές, μία με τα χαρτιά και μία με τις
θέσεις των χαρτιών. Ένα παράδειγμα της εξόδου δίνεται στο τέλος της εκφώνησης.
• Την μέθοδο getCard η οποία παίρνει σαν όρισμα μια θέση, αφαιρεί από το χέρι το φύλλο σε αυτή τη θέση
και το επιστρέφει.
• Την μέθοδο selectComputerCard η οποία παίρνει σαν όρισμα το χαρτί στην κορυφή της στοίβας και
υλοποιεί την στρατηγική του παίχτη-υπολογιστή: Αν υπάρχει φύλλο στο χέρι που να ταιριάζει με το φύλλο
στην κορυφή της στοίβας το επιστρέφει. Αλλιώς, αν υπάρχει βαλές στο χέρι, τον επιστρέφει. Αλλιώς
επιστρέφει ένα τυχαίο φύλλο από το χέρι. Το φύλλο που επιστρέφεται, αφαιρείται από την στοίβα.
• Προαιρετικά την μέθοδο isEmpty που ελέγχει αν το χέρι έχει φύλλα (αν το χρειαστείτε).
Κλάση XeriPlayer: Η κλάση υλοποιεί το παιχνίδι ενός παίχτη. Έχει πεδία το όνομα του παίχτη που αρχικοποιείται
στον constructor, ένα αντικείμενο Hand, ένα ArrayList με τα χαρτιά που έχει μαζέψει ο παίχτης, ένα μετρητή για το
πόσες ξερές έχει κάνει, και ένα πεδίο που θα κρατάει τους πόντους (points) που έχει μαζέψει. Η κλάση θα έχει τις
εξής μεθόδους:
• Την μέθοδο getCards η οποία παίρνει σαν όρισμα την τράπουλα (CardStack) και μοιράζει 6 χαρτιά στον
παίχτη.
• Την μέθοδο selectCard η οποία εμφανίζει το χέρι στον παίχτη-χρήστη και του ζητάει την θέση του χαρτιού
που θέλει να παίξει. Επιστρέφει το χαρτί που επέλεξε ο παίχτης.
• Την μέθοδο selectComputerCard η οποία επιστρέφει το χαρτί που επέλεξε ο παίχτης-υπολογιστής. Για
σκοπούς debugging μπορείτε να τυπώνετε και το χέρι του παίχτη πριν την επιλογή.
• Την μέθοδο collectCards η οποία παίρνει όρισμα ένα αντικείμενο CollectedCards και αν το αντικείμενο έχει
χαρτιά, τα προσθέτει στη λίστα. Επίσης ελέγχει αν ο παίχτης έχει κάνει ξερή και ενημερώνει τον μετρητή.
Λάβετε υπόψη ότι ξερή με δύο βαλέδες μετράει διπλά.
• Την μέθοδο computePoints η οποία υπολογίζει τους πόντους που έχει στο χέρι του ο παίχτης και τους
αποθηκεύει στο πεδίο points.
• Την μέθοδο compareCardCount που παίρνει σαν όρισμα ένα άλλο παίχτη και προσθέτει τους πόντους (3)
στον παίχτη που έχει μαζέψει τα περισσότερα φύλλα (αν έχουν ίδιο αριθμό από φύλλά δεν τους παίρνει
κανείς).
• Προαιρετικά την μέθοδο outOfCards η οποία ελέγχει αν έχει φύλλα το χέρι του παίχτη.
Κλάση Xeri: Η μέθοδος αυτή περιέχει τη main η οποία υλοποιεί το παιχνίδι. Δημιουργεί δύο παίχτες, ο πρώτος
ελέγχεται από τον χρήστη και ο δεύτερος από τον υπολογιστή. Επίσης μια τράπουλα (CardStack) την οποία
ανακατεύει, και μια στοίβα (Pile) την οποία γεμίζει και τυπώνει. Στην συνέχεια υλοποιεί το παιχνίδι των παιχτών.
Πριν παίξει ένας παίχτης τυπώνεται το χαρτί στην κορυφή της στοίβας (για debugging μπορείτε να τυπώνετε και
ολόκληρη την στοίβα). Όταν τελειώσει η τράπουλα υπολογίζουμε τους πόντους, και τους συγκρίνουμε για να
αποφασίσουμε ποιος κερδίζει. Η υλοποίηση σας θα χρησιμοποιήσει τις μεθόδους των κλάσεων XeriPlayer και Pile,
για να επιλεγεί το χαρτί που θα παίξει ο παίχτης, να το ρίξει στο τραπέζι, να μαζέψει τα χαρτιά, να μοιράσει νέα
χαρτιά και να υπολογίσει τους πόντους. Ενδεικτική έξοδος για το πρόγραμμα δίνεται στο τέλος της εκφώνησης.
